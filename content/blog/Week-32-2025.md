+++
author = "Mihir Pathak"
title = "Week 32/2025"
date = "2025-08-09"
description = "weekly notes"
tags = ["weekly-notes", "Personal"]
+++


#### 3rd to 10th Aug 2025 (Monday to Sunday)

**Note:** *This weekly note is written in Gujarati. If you are non gujarati reader, I request you to please use your preferred translation tool OR read translation done by google translator [here](http://simp.ly/p/7zB07L).* 

---

ઘણા વખત થી મન હતું તે હવે આ વીકલી નોટ ગુજરાતી માં જ લખી કાઢીએ..

મને એવું થયા કરતુ કે ગુજરાતી માં લખીશ તો ઘણા મિત્રો જે નિયમિત પણે આ વાંચે છે એમને કદાચ તકલીફ પડશે પણ પછી થયું કે ગુગલ ટ્રાન્સલેટર અને જીપીટી ના જમાના માં ક્યાં આવું વિચારવું ! 

આ અઠવાડિયું ખાસું ઝડપથી જતું રહ્યું એવું લાગ્યું. હજી મંગળવારે તો હું ગયા અઠવાડિયાની નોંધ લખતો હતો અને લ્યો આજે અઠવાડિયું પૂરું પણ થઇ ગયું.

---

આ અઠવાડિયું મોટા ભાગે બાળકો સાથે વીત્યું. મારા ફૂલ ટાઈમ વર્ક ના ભાગ રૂપે હવે મારે બાલવાડી - કિન્ડરગાર્ટન ના બાળકો સાથે કામ કરવાનું નિયમિત બન્યું છે. મંગળવાર થી શુક્રવાર રોજ એક કલાક બાળકો સાથે સેશન લેવાનું હોય છે. સવાર બાળકો સાથે ગુજરે એટલે આખો દિવસ મજા.. હવે થાકી જવાય છે. 30 બાળકો સાથે ગીત કરાવો, ફિઝિકલ એક્ટિવિટી કરો પછી થોડો થાક લાગે છે. 30 ના થયા એવું યાદ આવી જાય... પણ મજા છે.

---

સોમવારે નિધિ ઓફીસ આવી હતી. અમે ઓફિસના બધા મિત્રો ભેગા થઈ, ઓફિસના કેમ્પસ માં ફેલાયેલી જૈવ વિવિધતાની ઓળખાણ કરી.

---

ઓફિસમાં - ઓફિસનું લેપટોપ હજી રીપેર થઇ ને આવ્યું નથી એટલે નોટબુક માં સરસ વિચારવાનું અને લખવાનું થાય છે. (મોબાઈલ માં પણ ઇન્સ્ટા અને બીજી સોશિઅલ મીડિયા એપ્સ ડીલીટ કરી મૂકી છે, એના થી પણ મદદ મળે છે).  મને ઘણીવાર થાય કે લેપટોપ + અનલિમિટેડ ઇન્ટરનેટ એક પ્રકારનું ડિસ્ટ્રેક્ટશન છે.
હવે જ્યારે મારે ખરે ખર કામ હોય ત્યારે બીજાનું લેપટોપ માંગી અથવા મોબાઈલ દ્વારા એ ટાસ્ક કરી લવ છું. ઘરનું લેપટોપ પણ અત્યારે ડેસ્કટોપ બની બેઠું છે એટલે ત્યાં પણ એવું - ખરે ખર કામ હોય ત્યારે મુલાકાત લેવાની, મોબાઈલ થી ઈન્ટરનેટ જોડવાનું અને મોટી સ્ક્રીન પર કામ કરવાનું.  બેડરૂમ માં લેપટોપ અને મોબાઈલ ના લઇ જાવ એટલે ઘણું. 

---

ગયા અઠવાડિયે હું વિચારતો હતો કે ઈમેલ થી બ્લોગ પોસ્ટ પ્રકાશિત થાય એવું કંઈક કરીએ પણ પછી મિત્રો સાથે વાત કરતા અને વાંચતા વાંચતા એક નવો અને સાવ સાદો ઉપાય જડ્યો : સિમ્પલ નોટ માં માર્કડાઉન ફાઈલ તૈયાર કરો અને ગીટહબની મોબાઈલ એપ માં જઈને કોપી પેસ્ટ કરીદો એટલે વાર્તા પુરી. બાકી નું કામ ક્લાઉડ ફ્લેર કરી લેશે. મેં ગીટ જર્નલ નામની એપ પણ વાપરી જોઈ પણ મેટા ડેટા માં થોડી એરર આવે છે એટલે ઉપર જણાવ્યો એ વર્કફ્લો ચાલુ રાખ્યો છે.

એટલે ગમે ત્યાં થી તો નહિ પણ, જો મારુ લેપટોપ ઉપલબ્ધ ન હોય તો એટલીસ્ટ મારા મોબાઈલ થી હું મારી વેબસાઈટ અપડેટ કરી શકું છું. અલબત્ત થીમ અને અન્ય ટેક્નિકલ ચીજો એડિટ કરવા માટે લેપટોપ અને લિનક્સ સેટપ જોઈએ પણ બ્લોગ પોસ્ટ (ફક્ત ટેક્સ્ટ ) નું કામ થઇ જાય. ઇમેજ મુકવા માટે કઈ પદ્ધતિ વાપરવી એ માટે હજી ખાખા ખોળા કરવાના છે.

---

શુક્રવારે સાંજે ઓફિસના મિત્રો સાથે બહાર જમવા ગયા. મજા પડી. બાળકો સાથે અને મિત્રો સાથે વિતાવેલો સમય આ અઠવાડિયાની હાઈલાઈટ છે.

---

શનિવાર - રક્ષાબંધન : નિધિ ને તહેવાર ઉજવવાની ખુબ મજા આવે અને મને એમ કે રજા નો દિવસ એટલે આરામ કરીએ... પણ અમે નાની ઉજવણી કરી. શીરો ઘરે બનાવ્યો, પુરી શાક બહાર થી મંગાવ્યા. એક બીજા ને રાખડી બાંધી. યુનિવર્સ નો પાળ માન્યો અને પ્રાર્થના કરી.

સાંજે કામ અંગેના ટાસ્ક / મિટિંગ પતાવ્યા અને એક્ટિવા લઇ જરાક લટાર મારવા નીકળ્યા 

{{< imggrid >}}
{{< img src="/w32.2025/raksha.jpeg" caption="રક્ષા બંધન" >}}
{{< /imggrid >}}

---

તબિયત હવે ઠીક છે, ગઈ કાલે અચાનક બ્લડપ્રેશર ઓછું થઇ ગયું હતું, ચક્કર આવવા મંડ્યા.. . ઓ.આર.એસ પીધું એટલે થોડી કળ વળી. પણ હજી માથું દુઃખી રહ્યું છે.

આજે તો મોટા ભાગે આરામ અને ઘરના કામ
મંગળવારથી બાળકો સાથે જે કામ કરવાનું છે તેની થોડી તૈયારી...

નિધીએ આજે પહેલી વખત કાસ્ટ આયર્નના તવા ઉપર સફળતા પૂર્વક ઢોસા ઉતાર્યા. (ફોટો લેવાનું ચુકાઈ ગયું છે.)

---

#### ખોજબીન મંડળી

નિધીએ આ અઠવાડિયે લર્નિંગ સેન્ટરમાં બે સેશન લીધા.
પહેલા સેશન માં ઝાડના પ્રકાર, તેમને કેવી રીતે ઓળખવા, એ વિષય પર પ્રવૃત્તિ થઈ.

ત્યારબદના સેશનમાં બાળકો સાથે લોકલ મેપ બનાવવો અને એમાં ઝાડ દર્શાવવાની પ્રવૃત્તિ એટલે કે tree map બનાવની પ્રવૃત્તિ કરવામાં આવી.

નિધીને સેશન લીધા પછી લાગ્યું કે તેને પોતાના અવાજ પર કામ કરવાની જરૂર છે એટલે અમે થોડી વોઇસ એક્સરસાઇઝ સાથે કરી. હું દ્રઢ પણે માનું છું કે જો તમે બાળકો જોડે સીધુ કામ કરતા હોવ તો તમારે અભિનેતા કરે એવા પ્રકારની કસરતો કરવી જોઈએ. એક અલગ પોસ્ટમાં આ વિષય પર વધારે લખીશ.

---

#### અન્ય અપડેટ્સ

- મેં પહેલીવાર IPO ભર્યો અને લાગ્યો. એટલે પહેલું વહેલું સ્ટોક ઇન્વેસ્ટમેન્ટ
- અમે ઘણો વિચાર અને પ્રયોગ કર્યા પછી ઘરે રસોઈ કરનારા બેનને રાખવા એવું નક્કી કર્યું છે. (આ અમારી આળસ છે કે પછી બીજા કામ થાય એના માટે સમય બચાવવાની તરકીબ તે હજી સુધી અમે સમજી નથી શક્યા :) )
- નિધિએ એમેઝોન પરથી એક સ્ટડી ટેબલ મંગાવ્યું હતું તે હજી સુધી એસેમ્બલ કરવામાં આવ્યું નથી. તેમાં પણ ટિન્કર કરવાની જગ્યાએ સુથાર ભાઈની જોડે બેસવામાં આવશે એવું વિચાર્યું. 
- નિધિ સાથે રૂટિન ફોલો કરવાના પ્રયોગો ચાલુ છે. ધીરે ધીરે રે મના..
- બાકી ઓવરઓલ મુડ સરસ છે. મોજે મોજ

---
